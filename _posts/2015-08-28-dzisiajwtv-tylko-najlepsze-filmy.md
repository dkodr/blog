---
published: false
---

**Dzisiaj w TV to usługa pomagająca odnaleźć filmy warte obejrzenia. Nie musisz przekopywać się przez dziesiątki kanałów i setki filmów emitowanych każdego dnia. Robię to za Ciebie ;-)**

Usługa bazuje na [koncie twitterowym](https://twitter.com/dzisiajwtv), ale w gruncie rzeczy jest czymś zdecydowanie bardziej zaawansowanym. Łączy w sobie elementy informacyjne, interaktywne i analityczne. Zautomatyzowanie większości procesów odpowiedzialnych za prawidłowe funkcjonowanie usługi pozwala mi skupić się na tym, co najważniejsze — wyborze odpowiednich filmów.

### **Podstawy funkcjonowania usługi**

Na przestrzeni całego dnia, w odpowiednich odstępach czasowych, publikowane jest na [*Dzisiaj w TV](https://twitter.com/dzisiajwtv) *maksymalnie 10 wybranych przeze mnie filmów. Poprzedza je zwiastun składający się z trzech losowo wybranych produkcji — jego głównym celem jest wizualne oddzielenie rekomendacji filmowych z dnia bieżącego od tych pochodzących z dni poprzednich. Każdy tweet z rekomendacją zawiera: polski tytuł filmu, dwuliterowy skrót nazwy dnia, godzinę emisji, nazwę programu oraz hashtag #dzisiajwtv.

### **Analiza popularności filmów**

Rekomendacje publikowane na *Dzisiaj w TV *poddawane są analizie mającej na celu ustalenie, które z filmów były danego dnia najchętniej dodawane do ulubionych oraz retweetowane. Pozycja najbardziej popularna otrzymuje tytuł [#filmdnia](https://twitter.com/hashtag/filmdnia?src=hash) i wraz z trzema kolejnymi z zestawienia publikowana jest ponownie (w formie cytatu) w momencie rozpoczęcia emisji. W tych tweetach wykorzystywany jest hashtag [#terazwtv](https://twitter.com/hashtag/terazwtv?src=hash).

### **Przypomnienia o emisji filmów**

Każda osoba posiadająca konto na Twitterze może ustawić przypomnienie o rozpoczynającej się emisji filmu. Wystarczy w odpowiedzi na tweeta zawierającego rekomendację odpisać: *#przypomnij*. W efekcie otrzyma ona tweeta z przypomnieniem na kwadrans przed startem emisji. Dodatkowo, za komendą *#przypomnij*, **można użyć następujących parametrów:

* **HH:MM** // Godzina (format 24h). Dzięki temu parametrowi można dokładnie określić, o jakiej porze przypomnienie ma zostać wysłane.
Przykład: *#przypomnij 19:30*

* **-MM** // Liczba minut (0–99). Parametr ten określa na ile minut przed rozpoczęciem filmu przypomnienie ma zostać wysłane.
Przykład: *#przypomnij -30*

* **DM** // Uwzględnienie tego parametru spowoduje wysłanie przypomnienia w postaci wiadomości prywatnej.
Przykład: *#przypomnij dm*

### **Często zadawane pytania**

**Dlaczego pomimo użycia parametru czasowego, przypomnienie zostało ustawione na kwadrans przed rozpoczęciem?**

Jeśli skrypt napotka problemy spowodowane nieprawidłowym formatem parametrów czasowych (np. brak minusa przed minutami, ilość minut większa niż 99, użycie kropki zamiast dwukropka w godzinie), przypisany zostanie czas domyślny — 15 minut.

**Dlaczego nie otrzymuję przypomnień w postaci wiadomości prywatnych?**

Aby można było otrzymywać przypomnienia w postaci wiadomości prywatnych, należy spełnić przynajmniej jeden z następujących warunków: 1)należy włączyć opcję „Otrzymuj prywatne wiadomości od wszystkich” w ustawieniach „[Bezpieczeństwo i prywatność](https://twitter.com/settings/security)”, 2) należy obserwować konto [@dzisiajwtvalert](https://twitter.com/dzisiajwtvalert).

**Dlaczego przypomnienia wysyłane są z innego konta?**

Zarówno potwierdzenie ustawienia przypomnienia (lub informację o napotkanym błędzie) jak i samo przypomnienie wysyłane jest z konta [@dzisiajwtvalert](https://twitter.com/dzisiajwtvalert). Zdecydowałem się na obsługę przypomnień przez osobne konto z dwóch powodów: 1) Na wypadek, gdyby Twitter sklasyfikował usługę jako spam — nie straciłbym głównego konta, a jedynie pomocnicze, które łatwo zastąpić. 2) W celu zminimalizowania zaśmiecania timeline’u użytkownikom obserwującym główne konto. Gdyby odpowiedzi i przypomnienia wysyłane były przez konto @dzisiajwtv, widywalibyście na swoim timelinie nie tylko Wasze przypomnienia, ale również przypomnienia kierowane do osób, które obserwujecie, a które również z usługi korzystają.

**Dlaczego nie mogę ustawić kilku przypomnień jednego dnia?**

Podczas prób wysłania wielu tweetów o tej samej treści (w naszym przypadku „*#przypomnij*”) tego samego dnia, Twitter może zastosować filtr antyspamowy uniemożliwiając ich wysłanie, co w efekcie doprowadzić może do braku możliwości ustawienia kilku przypomnień przez jedną osobę. Aby temu zapobiec, wystarczy zadbać o to, aby treść tweetów była za każdym razem inna. Możecie to uczynić zmieniając wymienione powyżej parametry czasowe, lub umieszczając za hashtagiem *#przypomnij* dowolną treść nie mająca wpływu na działanie funkcji.

**Co oznaczają literki w avatarze zmieniające się każdego dnia?**

Są to dwuliterowe skróty nazwy bieżącego dnia. Biorąc pod uwagę to, że logo usługi stanowi telewizor, skróty te nadają nowego (i bardziej dosłownego) znaczenia nazwie „Dzisiaj w TV” ;-)

**W jaki sposób mogę wspomóc rozwój projektu?**

Projektem opiekuję się sam. W dalszym ciągu dzięki niemu uczę się nowych rzeczy i sprawia mi to sporo frajdy, ale zajmuje to dość dużo czasu. Miesięczne koszty utrzymania usługi może nie są wielkie, ale pokrywam je z własnej kieszeni. Dlatego wszelkie, nawet najmniejsze, darowizny są mile widziane. Możecie pomóc zaglądając na tę stronę: [paypal.me/dzisiajwtv](https://www.paypal.me/dzisiajwtv). Ponadto, gdybyście mieli jakieś ciekawe pomysły, sugestie, propozycje nowych funkcji, chętnie je z Wami przedyskutuję. Możecie pisać tutaj, lub odzywać się [na Twitterze](https://twitter.com/dkodr).
